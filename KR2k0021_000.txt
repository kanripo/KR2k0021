# -*- mode: mandoku-view; -*-
#+TITLE: 景定建康志
#+DATE: 2015-08-24 22:39:30.145151
#+PROPERTY: ID KR2k0021
#+PROPERTY: BASEEDITION WYG    
#+PROPERTY: JUAN 提要
<pb:KR2k0021_WYG_000-1a>¶
欽定四庫全書　　　　　史部十一¶
　景定建康志　　　　　　地理類三(都㑹郡縣之/屬)¶
　　提要¶
　　　　(臣/)等謹案景定建康志五十巻宋周應合撰¶
　　　　應合武寧人自號溪園先生舉淳祐間進士¶
　　　　官至實録院修撰以上章劾賈似道謫饒州¶
　　　　通判是書乃其以承直郎差充江南東路安¶
　　　　撫司幹辦公事時所作也宋自南渡後建行¶
<pb:KR2k0021_WYG_000-1b>¶
　　　　宫於金陵改為建康府高宗嘗駐蹕其地設¶
　　　　江南東路安撫司以治之為沿江重鎮乾道¶
　　　　慶元時屢輯地志而記載尚多闕畧景定中¶
　　　　寳章閣學士江東安撫使知建康府馬光祖¶
　　　　始屬應合取舊志重加刪定増入慶元以後¶
　　　　之事正訛補缺别編成書凡分疆域山川城¶
　　　　闕官守儒學文籍武衛田賦風土祠祀等十¶
　　　　類援據該洽條理詳明凡所考辨俱見典覈¶
<pb:KR2k0021_WYG_000-2a>¶
　　　　如論丹陽之名本出建業論六朝揚州常治¶
　　　　建業後始為廣陵一郡之名論金陵埋金之¶
　　　　説為驅人鑿山之術皆極精確可據洵地志¶
　　　　之有體要者也明嘉靖萬厯間是書尚有刋¶
　　　　本在南京國子監見黄佐南雍志中然所存¶
　　　　板止七百五十九面則亦已闕佚不全其後¶
　　　　流傳遂絶朱彞尊曝書亭集有是書跋稱周¶
　　　　在浚嘗語以曽覩是書闕本訪之三十年未¶
<pb:KR2k0021_WYG_000-2b>¶
　　　　得後始從曹寅處借歸録之蓋亦罕覯之本¶
　　　　矣乾隆四十六年六月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 卷首
<pb:KR2k0021_WYG_000-3a>¶
欽定四庫全書¶
　景定建康志巻首¶
　　原序¶
郡有志即成周職方氏之所掌豈徒辨其山林川澤都¶
鄙之名物而已天時騐於歲月災祥之書地利明於形¶
勢險要之設人文著於衣冠禮樂風俗之臧否忠孝節¶
義表人材也版籍登耗考民力也甲兵堅瑕討軍實也¶
政教修廢察吏治也古今是非得失之迹垂勸鑒也夫¶
<pb:KR2k0021_WYG_000-3b>¶
如是然後有補於世郡皆然况陪都乎昔忠定李公嘗¶
言天下形勝闗中為上建康次之自楚秦以來皆言王¶
氣所在句踐城之六朝都之隋唐而後為州為府為節¶
鎮為行䑓五季僣偽晛消實開吾宋混一之基南渡中¶
興此為根本章往考來圖志宜詳於他郡而乾道有舊¶
志慶元有續志皆畧而未偹觀者病之慶元迄今逾六¶
十年未有續此筆者寳祐丁巳光祖䝉恩來司留鑰因¶
閲前志編摩在念一年而勤民二年而整軍三年而易¶
<pb:KR2k0021_WYG_000-4a>¶
閫荆州未暇也巳未重來汲汲守禦補尺籍治戰艦備¶
器械固城池日不暇給未幾鼓枻驚濤風餐露馳於舒¶
蘄江黄之間往復無慮數四元勲振旅長江肅清光祖¶
始得以休于郡興滯補弊之餘爰及斯文有幕客周君¶
應合博物洽聞學力充贍舊嘗為江陵志紀載有法乃¶
以是屬之開書局于郡圃之鍾山閣下相與研古訂今¶
定凡例而裒篇帙先為留都録四巻隆炎創興之盛宫¶
城建置之詳與夫雲漢昭回之章皆備録焉掲為一書¶
<pb:KR2k0021_WYG_000-4b>¶
之冠冕其次為地理圖為侯牧表為志為傳合為五十¶
巻表起周元王四年越城長干之時以至于今千七百¶
載年經類緯曰時曰地曰人曰事類之所由分也志凡¶
十一曰疆域二曰山川三曰城闕四曰官守五曰儒學¶
六曰文籍七曰武衞八曰田賦九曰風土十曰祠祀傳¶
凡十一曰正學二曰孝弟三曰節義四曰忠勲五曰直¶
臣六曰治行七曰耆舊八曰隱徳九曰儒雅十曰貞女¶
大畧備矣始于三月甲子成于七月甲子獻之天子玊¶
<pb:KR2k0021_WYG_000-5a>¶
音嘉焉用不敢閟傳之無窮補其闕遺續其方來則有¶
望於後之君子景定辛酉良月初吉觀文殿學士光祿¶
大夫沿江制置大使知建康軍府事兼管内勸農營田¶
使金華郡開國公食邑三千户食實封六百户馬光祖書¶
　　進建康志表¶
臣光祖言鍾阜帝王之宅忝備居留職方土地之圖輒¶
成紀載敬裒竹簡冒徹楓宸臣光祖惶懼惶懼頓首頓¶
首竊以紫盖東南勢雄建業青山表裏景似洛陽吴晉¶
<pb:KR2k0021_WYG_000-5b>¶
以來皆號京畿秦楚之間已占王氣洗前日六朝之陋¶
肇吾宋萬世之基厯數有歸太陽升而爝火熄神武不¶
殺膏澤下而江水清爰重昇州遂開節鎮嘉祐之進大¶
國龍飛猶軫於初潜紹興之創新宫馬渡喜逢於再造¶
發天作地藏之勝著祖功宗徳之隆建邦設都非列城¶
之能儗詔今傳後豈鉅典之可虚臣叨佩玉麟宻瞻銅¶
鳳職在承流而宣化㳒當章往而攷來閫治八年而重¶
臨曷報恩徽之厚圖經三歳則一上敢違令甲之嚴廼¶
<pb:KR2k0021_WYG_000-6a>¶
選幙僚恪修郡乗掲琅邪而首録昭弁冕之常尊諸地¶
諸邑諸城繼加詮次十表十志十傳序列編摩四八萬¶
言皆聚此書千七百禩如指諸掌辨山林川澤之名物¶
稡衣冠禮樂之風流善有勸而惡有懲往者過而來者¶
續茲盖伏遇皇帝陛下性明日月道整乾坤帝書九丘¶
言九州聖學夙深於稽古天下一日行一遍逺模盖得¶
於傳家運藝祖仁皇髙宗之心兼創業中興太平之事¶
既徹疆於江表行復竟於闗中臣未能刋浯溪之碑且¶
<pb:KR2k0021_WYG_000-6b>¶
此效雍州之録漢光投戈講藝願益恢輿地之披周宣¶
備器修車何但美東都之㑹所有新修景定建康志五¶
十巻計四十六冊謹隨表上進以聞臣無任瞻天望聖¶
激切屏營之至臣光祖惶懼惶懼頓首頓首謹言景定¶
二年八月日觀文殿學士光祿大夫沿江制置大使知¶
建康軍府事兼管内勸農營田使江南東路安撫使馬¶
歩軍都總管行宫留守節制和州無為軍安慶府三郡¶
屯田使暫兼淮西總領金華郡開國公食邑三千户食¶
<pb:KR2k0021_WYG_000-7a>¶
實封六百戸臣馬光祖上表¶
　　獻皇太子牋¶
右光祖伏以龍盤勝地叨分居守之符鶴禁麗天輙獻¶
職方之乗既先塵於丹扆敢繼徹於青闈光祖惶懼惶¶
懼叩頭叩頭惟建業之名區實仁皇之潛邸前収圖於¶
開寳聰明神武不殺者夫後駐蹕於建炎險阻艱難備¶
嘗之矣再造中天之業永垂萬世之基光祖筦鑰才卑¶
冕旒恩大承流宣化敢忘載筆之勤考古訂今庶遂闕¶
<pb:KR2k0021_WYG_000-7b>¶
文之備恪遵著令悉上送官兹盖伏遇皇太子殿下恭¶
敬温文賢聖仁孝行必正道宫中常務於觀書建以元¶
良天下咸安於主器凡屬乾坤之内宜周日月之明光¶
祖俯效編摩仰禆省覽星重輝海重潤益綿景祚之隆¶
車同軌書同文行復輿圖之盛所有新修景定建康志¶
四十五冊謹隨牋上獻瞻望宫庭下情無任激切屏營¶
之至光祖惶懼惶懼叩頭叩頭謹牋景定二年八月日¶
具位馬光祖上牋¶
<pb:KR2k0021_WYG_000-8a>¶
　景定修志本末開慶己未春三月裕齋先生金華郡¶
　公以大制帥再尹留都請于朝以京湖舊幕客周應¶
　合充江東安撫使司幹辦公事兼明道書院山長編¶
　程子書畢明年六月命饟師于池陽又明年二月趣¶
　還建康甲寅應合至自池陽拜公玉麟堂公命之曰¶
　建康大都會也自慶元而後圖志未續實大闕典而¶
　慶元以前之書紀載甚畧不無舛訛圖志三嵗一上¶
　法也吾再至此又及三年将成此書而丐歸焉屬筆¶
<pb:KR2k0021_WYG_000-8b>¶
　于子母遜應合避席曰留都鉅典當屬之大手筆應¶
　合淺學謏聞不足以辱隆委敢頓首固辭公曰子嘗¶
　修江陵志矣圖辨表志粲然有倫輕車熟路今何辭¶
　焉禊節適逄甲子宜以是日開書局于鍾山閣下即¶
　葉石林紬書之舊所也速為之及吾未去以前成書¶
　可也應合禀命而退時有疾未愈欲少俟調理徐受¶
　條教而劄命㳫至矣入局修纂謹如甲子之期則請¶
　于公曰舊志二百八十板所記止於乾道續志二百¶
<pb:KR2k0021_WYG_000-9a>¶
　二十板所記止於慶元慶元至今所當續者六十餘¶
　年之事不敢略亦不敢廢前志也公曰乾道慶元二¶
　志互有詳略而六朝事迹建康實錄參之二志又多¶
　不合今當㑹而一之前志之闕者補之舛者正之慶¶
　元以後未書者續之方為全書况前志散漫而無統¶
　無地圖以考疆域無年表以考時世古今人物不可¶
　泯者行事之可為勸戒者詩文之可以發揚者求之¶
　皆闕如也子其用江陵志之凡例彚而輯之偹前志¶
<pb:KR2k0021_WYG_000-9b>¶
　之所未偹此吾所望也應合又請于公曰謹奉教矣¶
　而未可以速成也慶元續志之作實因朱舜庸金陵¶
　事類之編舜庸郡人也其編猶積二十稔而後成况¶
　非郡人者乎况欲合前後而修為全書乎願寛以嵗¶
　月廣招局官與郡之士友而共成之公不許應合乃¶
　條上四事一曰定凡例應合昨修江陵志為圖二十¶
　附之以辨其次為表為志為傳為拾遺所載猶不能¶
　偹建康又非江陵比也自呉以来國都于此其事固¶
<pb:KR2k0021_WYG_000-10a>¶
　多於江陵若我朝建隆開寳之平江南天禧之為潜¶
　邸建炎紹興之建行宫顯謨承烈著在留都鳳闕¶
　章固宜備録然混於六朝之編列於庻事之目宫府¶
　雜載君臣並紀殊未安也今欲先修留都宫城録冠¶
　于書首而建康地圖年表次之十志又次之(一曰疆/域二曰)¶
　(山川三曰城闕四曰官守五曰儒學六曰文/籍七曰武衛八曰田賦九曰風土十曰祠祀)十𫝊又¶
　次之(一曰正學二曰孝悌三曰節義四曰忠勲五曰/直臣六曰治行七曰耆舊八曰隱德九曰儒雅)¶
　(十曰/貞女)傳之後為拾遺圖之後為地名辨表之緯為四¶
<pb:KR2k0021_WYG_000-10b>¶
　曰時(年世/甲子)曰地(疆土分合/都邑改更)曰人(牧守更代/官制因革)曰事(著成/敗得)¶
　(失之迹以/寓勸戒)志之中各著事跡各為考證而古今記詠¶
　各附于所為作之下凢圖表志傳卷首各為一序而¶
　留都録之序則請公命筆公皆可之二曰分事任乾¶
　道舊志慶元續志各有規模今用前凡例會而為一¶
　慶元以前之未備者慶元以後之未書者皆欲增修¶
　無闕豈一手兩耳目所能周遍誤承隆委辭不獲命¶
　何敢自有其事竊惟幕府環列儒宗林立所當博師¶
<pb:KR2k0021_WYG_000-11a>¶
　三長共成一書金陵故家文獻所聚耆舊英俊尤宜¶
　周詢庶幾憑藉衆力早有成書之期欲乞請官十員¶
　招士友數人入局同共啇確分項修纂公不許三曰¶
　廣搜訪纂修既欲其偹搜訪不厭其詳自幕府以至¶
　縣鎮等官自寓公以至諸郷士友自戎帥以至将校¶
　欲從閫府轉牒取㑹凡自古及今有一事一物一詩¶
　一文得於記聞當入圖經者不以早晚不以多寡各¶
　随所得批報本局以憑類聚考訂増修其有逺近博¶
<pb:KR2k0021_WYG_000-11b>¶
　物洽聞之士能記古今事迹有他人所不知者並請¶
　具述從學校及諸縣繳申其閥閲子孫能収上世家¶
　傳行状墓誌神道碑及所著書文與先世所得御札¶
　勑書名賢往来書牘並請録副申繳其山巔水涯古¶
　今高人逸士有卓行而不求聞達者亦請冥搜詳述¶
　以報本局其有聞見最博考證最精者當議優崇諸¶
　吏民父老中有能記憶舊聞闗於圖志者並許具述¶
　實封投櫃櫃置府門三日一開類呈其條具最多而¶
<pb:KR2k0021_WYG_000-12a>¶
　事迹皆實者當行犒賞公皆從之行牒及榜四曰詳¶
　㕘訂切惟諸司幕府㕘佐賔僚學富才宏皆應合所¶
　願求教然望尊職重有非書局所敢一一屈致者容¶
　應合每巻修成初藁各以紫袋封傳諸幕悉求是正¶
　其未當者與未盡者各請批注行間以憑刪修次藁¶
　再以紫袋傳呈如初俟定本納呈鈞覽仰求筆削然¶
　後付之鋟梓仍乞選差局吏兩名分管書局事務書¶
　吏十名謄類草藁書冩板様客司虞候四名以偹闗¶
<pb:KR2k0021_WYG_000-12b>¶
　借文籍傳呈書藁等用公皆從之越一月應合又請¶
　於公曰成書之期既不可緩修書之事浩若望洋應¶
　合自入局以来主一無適夜以繼日疲精書傳極力¶
　丹鉛修書之藁未半刻梓之匠已集既同官之難屈¶
　非隻手之可辦有長子天驥見為淮西總所催運官¶
　欲乞移文總所給假數月専在書局為檢閲校讎之¶
　助有壻吴疇見為安豐六安縣主簿亦留總幕乞令¶
　往来為助公從之凡纂一事必禀命於公每成一藁¶
<pb:KR2k0021_WYG_000-13a>¶
　必取正於公夜考古書朝訂今事右分編藁左付刻¶
　梓自禊節以来周兩甲子而大略粗備若留都錄四¶
　巻地理圖及地名辨一巻年表十巻官守志四巻儒¶
　學志五巻文籍志五巻武衛志二巻田賦志二巻古¶
　今人表傳三巻拾遺一卷此皆乾道慶元兩志之所¶
　無而創為之也若疆域志三卷山川志三巻城闕志¶
　三卷祠祀志三卷因前志之所有者十之四增其所¶
　無者十之六合為五十卷凡一千六百餘版印標為¶
<pb:KR2k0021_WYG_000-13b>¶
　二十四冊外目錄一冊上之閫府其書板首尾九百¶
　九十四片為厨架五所鑰而藏之紬書堂中選書吏¶
　以掌其啓閉每巻每類之末各虛梓以俟續添固未¶
　敢以為成書也嘗聞南軒先生因修郡志而示訓曰¶
　削去恠妄訂正事實崇厚風俗表章人才是編也於¶
　前之八字無能為役於後之八字或庶幾焉雖然金¶
　陵自有城邑以至于今千七百年王伯廢興之故山¶
　川風景之殊國都城市之變遷田里民物之登耗忠¶
<pb:KR2k0021_WYG_000-14a>¶
　臣義士之遺烈洪儒騷客之流風衣冠禮樂之隆汙¶
　典章文物之因革所以興感慨而寓勸戒者豈五十¶
　巻之圖書所能盡其紀載而兩甲子之日力所能畢¶
　其編摩也哉姑以奉公之命而不敢怠於其職耳昔¶
　司馬文正公之修通鑑也稡千三百六十二年之事¶
　為三百五十四巻之書聚諸賢之助閲十有九年而¶
　後成猶曰嵗月廹趣缺謬不能自保今之所修郡志¶
　耳既無司馬公之學力又無書局官之衆力且未有¶
<pb:KR2k0021_WYG_000-14b>¶
　十九年之日力而欲記千七百年之成敗得失於五¶
　十巻書之間其為缺謬何可勝言刋而正之姑有望¶
　於後之君子云景定辛酉嵗七月甲子豫章周應合¶
　謹書¶
　¶
　¶
　¶
　景定建康志巻首¶
